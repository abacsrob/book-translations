II. rész: A tömeg véleménye és hite

1. fejezet: A tömeg hitére és meggyőződésére ható passzív tényezők

Az eddigiek során már tanulmányoztuk a tömeg mentális felépülését, valamint érző, gondolkodó és érvelő képességeiket, most pedig sort kerítünk meggyőződéseik és hitük fejlődési eredetének vizsgálatára. Az ezeket meghatározó tényezőket oszthatjuk aktív és passzív tényezőkre.

A passzív tényezők azok amelyek miatt a tömeg majd valamikor a jövőben vagy magáévá tesz egy bizonyos meggyőződést vagy pedig elutasítja azt. Ezen tényezők készítik elő a tömeg tudatának táptalaját, lehetővé tévén így azon eszmék kifejlődését amelyeknek a következményeként a tömegből spontán ki fog pattanni a megfelelő érzelmi szikra. Ez a szikra persze csak felületes jellemzője a tömeg tudatának, mert ennek hátterében mindig ott van az a mélyen gyökerező és régóta fejlődő ok aminek a szerepe tisztán az, hogy előkészítse a tömeg tudatát a megfelelő reakcióra.

Az aktív tényezők pedig azok, amelyek nélkül a passzív tényezők már említett, tömeg tudatára való befolyása nem váltana ki semmilyen azonnali hatást sem, vagyis a szikra kipattanása nem okozna semmilyen változást a tömeg viselkedésében. Ezen tényezők szerepe a tömeg tudatának azonnali illetve spontán befolyásolása, vagyis ezek borítják lángba a tömeg tudatát a kipattant szikrából táplálkozva és viszik rá a tömeget az ösztönös cselekvésre. A gyakorlatban tehát az ilyen tényezők miatt tör ki egy azonnali lázadás vagy sztrájk és ugyancsak ezek sugallatára képes a tömeg a vezérét hűen követve, harcolni bármilyen ellene irányuló pillanatnyi elnyomás ellen.

Mindkét fajta tényező fellelhető számos történelmi esemény legtöbbjében. A Francia Forradalom - csak hogy egyet említsünk a sok közül - passzív tényezői pl. a filozófusok írásai, a nemesség kizsákmányoló hozzáállása vagy a tudományos gondolkodás nagy ívű fejlődése volt mind. Ezek által a tömegek tudata lassan de biztosan átalakult, hogy a megfelelő pillanatban, az olyan aktív tényezők hatására mint, a szónokok uszító beszédei vagy a bizonyos törvények elfogadása iránti ellenállás, kitörjön belőlük a pillanatnyi felbuzdulás.

A passzív tényezők, amelyek általános értelemben a tömeg összes meggyőződését és hitét átszövik, a következők lehetnek: nemzet, szokások, idő, intézmények és oktatás. A továbbiakban tüzetesebben fogjuk megvizsgálni ezeket a kategóriákat.

- nemzet

Ez a tényező talán az egyik legbefolyásosabb mind közül amelyel egy másik munkámban már foglalkoztam, ezért itt csak nagyvonalakban futok át a legfontosabb pontokon.

Ezen művemben már bemutattam mi áll ennek hátterében, vagyis hogy miután a hosszú évszázadokon keresztül a civilizáció sajátosságai kialakultak, vagyis a civilizáció hitrendszere, intézményei illetve művészete, ezek olyan nemzeti erőben összpontosulnak, amely a civilizáció lényegének külső kivetülését jelképezi. Ugyanitt azt is részleteztem, hogy ezen erő egyik nemzettől a másik nemzethez való átkerülése csak úgy lehetséges, ha ez az erő lényegi átalakuláson megy át.(7)

A közvetlen környezet és annak hatásai mindig csak pillanatnyiak. Ezen hatások következményei lehetnek jelentősek, de a nemzeti befolyás ezeket mindig nagy esetben felül is írja.

E művemben néhány fejezetben még majd foglalkozni fogok nemzeti kérdésekkel és a nemzeti háttér befolyásának mérhetetlen jelentőségével.

- szokások (tradíciók)

A tradíciók jelképezik a múlt olyan eszméit, szükségleteit és érzéseit, amelyek együttesen képezik a nemzet szintézisét és amelyek mindig nagy befolyással bírnak a jelen viselkedési mintázataira.

A biológiára épülő tudományok mind alapvető átalakulásokon estek át, mióta az embriológia rámutatott arra hogy milyen jelentős befolyása van az élőlények fejlődésére a múlt; a társadalmi tudományok is követni fogják ezen átalakulás útvonalát, miután ez az elmélet szélesebb körben is elterjed majd. Mivel ez még nem következett be, ezért számos mai államférfi azt vallja, hogy a társadalom és a múltja közötti kötelék egyszerűen elszakítható, józan ész általi érvelés által, ami persze nem lehetséges.

A tömeg egy olyan organizmus amelyet a múltja határoz meg és mint ilyet nem lehet egyik pillanatról a másikra, varázsütéssel megváltoztatni.

Az emberek viselkedését, főleg ha tömegbe tömörültek, legfőképpen tradícióik határozzák meg. Azon változásokat, amelyeket néha képesek kieszközölni tradícióikban, csakis felszínes változások, amelyeket rövid időn belül felül fog bírálni nemzeti hátterük.

Ezt a körülményt sohasem veszthetjük szem elől. Sem a nemzeti szellem sem pedig az ezt birtokló civilizáció nem tudna kialakulni tradíciók nélkül. Következésképp, az ember mindig két dologra törekszik, először hogy létrehozza nemzeti tradíciót, amelyek biztonságérzetét és nemzeti hovatartozásának érzését hivatottak megalapozni, másodszor pedig, hogy ezeket a tradíciókat megsemmisíti, miután azok csak útját állják a nemzet fejlődésének. A civilizáció nem létezhet tradíciók nélkül, a civilizáció fejlődése pedig nem lenne lehetséges az ugyanezen tradícióktól való elfordulás nélkül. A nehézség, az ezek közötti egyensúlyra való rátalálásban rejlik. Ha a társadalom megengedi, hogy tradícióik túl mély gyökereket verjenek, akkor csak nagy nehézségek által lesz képes e tradíciók levedlésére és olyanná válik mint pl. Kína, amely pillanatnyilag képtelennek tűnik minden ilyesfajta változás kieszközlésére. Ilyenkor még az erőszakos felkelések sem segíthetnek; ilyenkor az történik ugyanis, hogy a civilizáció láncának lázadozó szemeit egyszerűen lecserélik és minden úgy folytatódik ahogy eddig volt, vagy pedig ezek a lázadó szemek megmaradván, leválnak a fő láncról hanyatlásba hajtva ezzel a civilizáció egészét.

Ebből következőn, az ideális helyzet az, amikor a nemzet képes megőrizni intézményeit, az által hogy lépésről lépésre, mindig csak kis léptékben változtat tradícióin. De ezt nehéz megvalósítani. Az ókori rómaiakon vagy a briteken kívül ez eddig még senkinek sem sikerült.

Pontosan a tömegek azok akik a legmakacsabbul ragaszkodnak a régmúlt tradícióihoz és konokul állnak ellen minden változásnak. Ez kiemelkedően jellemző azon társadalmakban, amely kasztrendszer szerint működik. Az előzőekben már írtam a tömeg maradiságáról és arról hogy még a legvéresebb forradalmak is csak felületes változásokat képesek kiharcolni. Erre megint csak példa a Francia Forradalom, amelyben számos templom lett lerombolva illetve rengeteg pap lett a gilyotin illetve száműzetés áldozata. A múlt vallási eszméinek eljelentéktelenedése mégsem történt meg, mert csupán pár éven belül a társadalom egyhangúan követelte pl. a nyilvános szentmisék intézményének a visszaállítását.(8)

A régi szokásokat tehát mindig csak egy pillanatra lehet a háttérbe szorítani és nem tovább.

Ezen példa nem is tudná hatásosabban szemléltetni azt, hogy mennyire mély benyomásuk van a tradícióknak a társadalom tudatára. A legerőteljesebb istenképek nem templomok oltárán és a legdespotikusabb uralkodók nem palotákban lelhetők fel, hanem az emberek tudatának mélyén, tradícióik gyökereit táplálva. Ezek a bennünk lakozó láthatatlan parancsolók, biztonságban uralkodnak trónjaikon, ellenálva mindenféle külső felkelésnek és lázadásnak és csak az évszázadok lassú múlása tudja őket letaszítani trónjaikról.

- idő

Hosszútávú társadalmi és biológiai problémák szempontjából az idő a legbefolyásosabb tényező. Ő képviseli a teremtő és a romboló együttes szerepét, amely lassan de biztosan érezteti hatását mindenen. Az évszázadok múlása magában elegendő ahhoz, hogy bármilyen konkrét eseményről megváltozzon a társadalom véleménye. Egy lény amely képes lenne az idő befolyásolására hasonlítható ahhoz a lényhez amelyben az őbenne hívők Istent is felfedezni vélik.

De itt, az időnek csak azon tulajdonságait vizsgáljuk, amely hatással lehet a tömegek véleményének kialakulására. Az ezt befolyásoló ereje így is rendkívül hatalmas. A nemzeti erő emelkedése és hanyatlása is neki köszönheti elsősorban azt hogy megvalósulhat. Az idő okozza minden hitrendszer születését, fejlődését és halálát is egyben. Az idő ereje az ami segíti őket abban hogy világra jöhessenek ugyanúgy ahogy azt is hogy eltávozhassanak a világból.

Az idő ugyancsak a tömegek tudatának táptalajának előkészítésében játszik nagyon fontos szerepet. És az idő, ami kell e folyamat teljes lezajlásához, legtöbb esetben évszázadokat fog igénybe venni. Az idő az ami felhalmozza az érzések és gondolatok sokaságát amelyekre alapozva, egy kor eszméi világra jöhetnek. Ezen eszmék születését nem a véletlen vezérli, épp ellenkezőleg mindegyik gyökere mélyen visszanyúlik a múltba, abból táplálkozva és végül lehetségessé téve, hogy az eszme kivirágozhasson vagyis, hogy az a tudat felszínére kerülhessen. Ezen eszmék a múlt leányai és a jövő anyái, de mindenekelőtt mindig az idő rabszolgái.

Ebből következően is, az idő, a mi valós urunk és elegendő magára hagyni hogy kifejtse hatását és mint olyan az idő, az emberiség képzelt segítsége nélkül is, mindig a létezés egyensúlyban való tartására törkeszik. "Nincs olyan hatalmi forma", írta M. Lavisse "ami egy nap alatt megszületett volna. A politikai és társadalmi intézmények kialakulása, már csak jellegénél fogva is, évszázadokat igényel. A feudális rendszer is évszázadokon át létezett egy körülírhatatlan, zavaros formában mielőtt kialakultak valódi törvényei hasonlóan az abszolút monarhiához aminek a teljes kifejlődése ugyancsak évszázadokat vett igénybe."

- társadalmi és politikai intézmények

Azon elképzelések, miszerint a különböző intézmények képesek orvosolni a társadalmi problémákat, hogy a nemzet fejlődését is az ilyen intézmények jótékony hatása teszi lehetővé és hogy a társadalmi változások kieszközlését nagyban segítik ezen intézmények által hozott határozatok és törvények, még ma is széles körben elterjedtek. Ezek képviselték a Francia Forradalom kiindulási pontját és a mai társadalmi elméletek nagy részének az alapját is képezik ugyanakkor.

Azonban, az ennek a szöges ellentétét bizonyító, legfolyamatosabb tapasztalat sem volt képes ezt a téveszmét kiszorítani a kollektív tudatból. Filozófusok és történészék hada próbálta hiába bizonyítani ennek abszurditását, hiába mutattak rá, hogy ezek az intézmények a társadalmi tudat nem okai hanem okozatai és hogy ezt a tudatot képtelenség befolyásolni olyan felületes eszközökkel, mint amilyen pl. egy új törvény meghozása. Egy nemzet intézményeit nem tudatosan választja meg hanem azok maguk a nemzet korszellemének a gyümölcsei. Nem ezek az intézmények határozzák meg korukat, hanem a kor határozza meg az intézményeit. Míg a társadalom jelenét a pillanatnyi szeszélyei, addig a jövőjét sokkal inkább a múltba visszanyúló nemzeti jellegzetességei határozzák meg. Ezért is mondhatjuk azt, hogy ezek az intézmények nem rendelkeznek lényegbevágó jelentőséggel és nemzeti háttértől függően lehetnek jók is de rosszak is.

Sőt mi több, a társadalom nem tudja lényegükben megváltoztatni intézményeit. Még a legvéresebb felkelések árán is, csak legfeljebb át lesznek címkézve, de ez lényegükön mit sem fog változtatni. Ily mód tud, Nagy Britannia(9) is, amely jelenleg a világ legdemokratikusabb országai közé tartozik, monarhikus berendezkedés alatt működni, egyidőben pedig a spanyol-amerikai köztársaságokban mind egytől egyig despotikus uralkodók uralkodnak, hiába a köztársasági alkotmány által garantált polgárjogok. A népek sorsát nem államvezetésük hanem nemzeti erejük és beállítottságuk határozza meg. Erre az elméletre egyik előző munkámban már részletesebben kitértem.

A köztársasági alkotmányjogok megalkotására fecsérelt idő, csak azt igazolja, hogy megalkotóik éretlen és tudatlan szónokok akik hangzatos ígéretekkel szeretnék saját céljaikra felhasználni a tömeget. A szükség és az idő elégséges útmutatói kell hogy legyenek arra aminek bele kell kerülnie az alkotmányba. Az angol-szászok ezt a hozzáállást képviselik, amit történészük Macaulay is olyan elegánsan összefoglalt és ugyanerre buzdította a Latin politikusokat is. Majd miután bemutatta mindazon jót és ezek felületességét amelyet az értelem által kispekulált törvények meghozásával ki lehet eszközölni, párhuzamot vont a latin és az angol alkotmányok között és rámutatott arra, hogy az angolok mindig csak kis léptékben változtatták azt, akkor is csak olyankor amikor annak gyakorlati jelentősége is volt, nem pedig mint a latinok akik spekuláns érvelések sokaságával írták tele alkotmányaikat.

"Semmibe venni a kényelmet, és inkább szem előtt tartani a szükségeset. Tüzetesen megvizsgálni a rendellenességet mielőtt gondolkodás nélkül elvetnénk azt. Csakis akkor újítani, ha annak létfontosságú a jelentősége és ha az azzal megoldott probléma teljesen egyértelmű. Ezek azok a szabályok, amelyek Jánostól egészen Viktóriáig, nagy mértékben befolyásolták parlamentünk törvényhozás iránti hozzáállását."

Egyenként kellene vizsgálni a nemzet minden egyes intézményét és törvényét, hogy így rámutathassunk hogy azok milyen mértékben elégítik ki a nemzet szükségét, létjogosultságukat is igazolván ezáltal. Lehetőség lenne, pl. a hatalomközpontosítás meglétének legitim illetve illegitim jellegéről való vitatkozásra is akár. De amint azt vennénk észre, hogy a különböző nemzetek, több évszázadon keresztül ugyanezt a célt, vagyis a hatalomközpontosítást próbálták elérni, valamint, hogy egy olyan forradalom ütte fel a fejét, amely amellett hogy a létező intézmények lerombolásáért harcol, nem tudja félretenni a hatalomközpontosítást, sőt mi több, a forradalom maga járul hozzá ennek a megerősítéséhez, ezen feltételek mellett, arra kell következtetnünk, hogy ez a hatalomközpontosítás egy olyan szükséges jelenség, amely a kérdéses nemzet létezésének záloga és, az amely ellen agitáló politikusok mentális szintje sohasem lehet elégséges. Mégha ezen törekvéseiket valóra is tudják váltani és legyőzik e hatalomközpontosítást, a társadalom fejlődése helyett, számíthatnak a következő forradalom(10) kirrobanására, ami talán még véresebb lesz mint az előző volt és amelyet egy, csakis sokkal szigorúbb hatalomközpontosítás követhet majd.

Mindezek alapján következik, hogy a nemzet intézményei képtelenek lényegesen befolyásolni a nemzet sorsát. Példaként, amíg a demokratikus intézményekkel rendelkező Egyesült Államok kiemelkedő szintű jólétet volt képes megteremteni polgárai számára, addig a hasonlóan demokratikus intézményekkel rendelkező latin köztársaságok csak szánni való zűrzavart voltak képesek megvalósítani. Ezek alapján is láthatjuk, hogy az intézmények beállítottsága a lehető legtávolabbi kapcsolatban sem áll, az egyik felemelkedésével vagy a másik hanyatlásával. Az embereket mindenekelőtt ösztöneik uralják és azok az intézmények amelyek nem ezt szem előtt tartva lettek létrehozva, nem többek egy kölcsönbe kapott gönctől vagy egy ideiglenes álcától. Kétségtelen hogy véres forradalmak voltak a múltban és ez továbbra sem fog megváltozni, a jövőbeni forradalmak célja is olyan intézmények létrehozása lesz, amelyek majd, a múlt szentjeinek emlékéhez hasonlóan, egy csodával határos módon, képesek lesznek megteremeteni végre az általános jólétet. Ilyen értelemben úgy is tekinthetjük, hogy az intézmények reagálnak a társadalom tudatára amennyiben a kérdéses intézmény áll a társadalmi felfordulás kirobbanásának hátterében. De a valóságban tudjuk, hogy ez nem igaz, hiszen az intézményeknek, önmagukban szemlélve azokat, nincs semmiféle alapvető társadalomformáló befolyásuk. A tömeg tudatára csak az illúziók és az ígéretek képesek hatni, olyan sokatígérő és hihetetlen ígéretek, amelyeknek az elsöprő hatásáról a továbbiakban fogunk majd beszámolni.

- oktatás és iskolázottság

Jelen korunk egyik legelfogadotabb elmélete, hogy az oktatás nagyban segíti a társadalom pozitív irányú felemelkedést és nagyban hozzájárul a társadalmi egyenlőség fenntartásához. Már csak annál fogva is, hogy ezt hányszor hallja a mindennapi ember, ez tűnik a demokrácia egyik legbiztosabb alapkövének. E dogma jelenkori támadása ezért is lehet legalább annyira veszélyes, mint amennyire a középkorban az egyház tanai elleni uszítás lehetett.

De ezen a ponton a demokratikus eszmék ellentmondásba ütköznek a pszihológia tapasztalataival. Sok neves filozófus is, mint pl. Herbert Spencer azt állítja, hogy az oktatás nem teszi sem morálisabbá sem pedig boldogabbá az embert, mivel sem az ösztöneire sem pedig kultúrális örökségére nincs kihatással, sőt az oktatás egy bizonyos fajtájának hatása kifejezetten káros és veszélyes is lehet akár. Statisztikusok ezt az állítást alátámasztani látszanak, azon kijelentésükkel miszerint a bűnőzés egyenesen arányos az iskolázottság szintjével, legalább is ha bizonyos fajta oktatás áll mögötte és arra is kitérnek hogy a társadalom legnagyobb ellenségei, az anarhisták közül legtöbben magas oktatásban részesültek mielőtt anarhistává váltak; napjainkban is egy kiemelkedő bíró, M. Adolphe Guillot, azt a megfigyelést tette, hogy 3000 iskolázott bűnözőre 1000 iskolázatlan delikvens jut, valamint hogy az elmúlt 50 évben a 100000 polgárra jutó bűnözők száma megnőtt 227-ről 552-re, ami 133%-os növekedést jelent. Azt is megjegyezte, kollégáival egyetemben, hogy a bűnözés növekedése legelterjedtebb a francia fiatalság körében, főleg azoknál akiknél a tanonckodás helyét felváltotta az ingyenes és kötelező iskoláztatás.

Mindenesetre nagyon is lehetséges, hogy néha még a megfelelő irányultságú oktatás sem képes a neki megfelelő gyakorlati tudás átadására. Sajnos a latin nemzetek oktatási rendszerüket, főleg az elmúlt 25 évben, olyan helytelen alapelvekre helyezték, amelyeknek a helytelenségére olyan eminens gondolkodók mutattak rá mint Bréal, Fustel de Coulanges vagy Taine. Jómagam is, egy előző művemben már rámutattam hogy a francia oktatási rendszer jóformán társadalmi ellenségeket képes csak kinevelni.

Ez a fajta oktatási rendszer azért jelent veszélyt, mert a tanulás folyamatát a könyvek szóról szóra történő bemagolásában látja, ami egy alapvető pszihológiai tévedés. Ezen álláspontot képviselve, minél több könyv bemagolását igyekszik ráerőltetni szenvedő alanyaira. Általános iskolától egészen az egyetem befejezéséig a diák nem csinál mást a száraz szöveg bemagolásán kívül annélkül hogy egyszer is elgondolkodott volna azon hogy mi is az amit magol. A tanulás tehát számára kimerül a magolásban és a magolt szöveg számtalan visszaismétlésében.

"Leckék, szóról szóra való betanítása, majd azok papagájszerű számonkérése" - írja M. Jules Simon - "az oktatás egy elképzelhetetlenül ostoba formája, amelynek egyetlen célja hogy a tanulót együgyű és tehetetlen szolgává tegye, aki gondolkodás nélkül, szóról szóra fogja majd követni a felülről érkező parancsokat." És mégha ez a fajta oktatás valóban ártalmatlan lenne is a mindennapi diák fejét gyakorlatias tudással tömné inkább nem pedig hasznavehetetlen elméletekkel amikkel az a való életben nem tud mit kezdeni. Ezen oktatási módszer negatív hatásai tehát igenis reálisak. A benne iskolázottak olyan ellenállást tanúsítanak majd saját életük iránt, azáltal hogy megvilágosította őket az újonnan szerzett tudás, hogy mindent megtesznek majd azért, hogy kiszökjenek belőle, egy magasabb egzisztencia megkaparintása reményében. A munkás ember többé már nem akar munkás lenni ugyanúgy ahogyan a földműves sem akar többé földműves lenni és a középosztály szerény tagjai sem kívánnak alacsonyabb tisztséget fiaiknak mint egy jól fizető és megbecsült állami funkcionárius állása. A francia iskolák, ahelyett hogy az életre készítenének fel, inkább reményteli állami pozíciókat ígérnek tanoncaiknak, amelyben a sikerért a kisújját sem kell mozdítania az embernek, az önállóság, kezdeményezőkészség vagy gyakorlatiasság bármilyen felmutatása nélkül. Ez a rendszer, míg a társadalmi ranglétra legalját egy elégedetlen és állandóan lázadozó munkásosztállyal fogja kitölteni, addig annak csúcsát olyan könnyelmű és haszontalan értelmiségiekkel telíti majd akik egyrészt isteni gondviselőként tekintenek az államaparátusra, miközben elvárják tőle legjelentéktelenebb problémáik megoldását, másrészt pedig egyidőben viseltetnek majd kétkedően és hiszékenyen is iránta, az önellentmondás legegyértelműbb megnyilvánulásaként, vagyis képtelenek lesznek sem teljesen elfogadni sem pedig teljesen elvetni annak legitimitását.

Az állam, amely elsősorban felelős ezen magasan iskolázott társadalmi rétegek kialakulásáért, azokat csak kis számban hajlandó alkalmazni. A felesleget pedig, akik már nem tudtak bejutni a felsőbb körökbe, mind kitaszítja, akik a megígért evilági javaktól megfosztván a továbbiakban nagy valószínűséggel az állam ellen fognak fordulni. A legkülönbözőbb tanulmányokkal a hátuk mögött, a legalázatosabb hivatalnoktól egészen a legelismertebb professzorig és elöljáróig, diplomát szerzett polgárok tömege fogja elárasztani a munkaerőpiacot, minél nagyobb presztízsű munkahely megszerzésére pályázván, csak azt figyelmen kívül hagyva, hogy ezen munkahelyek száma mennyire korlátozott is valójában. Amíg, a valós értéket termelő és nagy gyakorlati tapasztalatot igénylő munkahelyek betöltetlenek maradnak, addig kandidátusok ezrei fognak olyan állami munkahelyeket megpályázni amelyeknek nincs gyakorlati jelentőségük legfeljebb csak az állami bürokrácia elmélyítésében játszanak szerepet. A nagy többség viszont, akiknek nem válik be az e irányú számításuk, tehetetlen vérszívóként mást nem imervén, az államtól várják a helyzet minden további megoldását. Ha pedig úgy gondolják, hogy az állam erre képtelen, akkor egyszerűen ellene fordulnak, hisz az állam volt az aki nem tartotta be ígéreteit. Ez is csak azt mutatja, hogy a mindennapi életben nem hasznosítható tudás emberekre való kényszerítése mennyire veszélyes, hisz azok előbb vagy utóbb de biztosan fel fognak lázadni.(11)

Ami nyilvánvaló, hogy már rég elkéstünk ennek helyrehozásával. Csak a tapasztalat, az emberiség végső tanítója, lesz képes rámutatni e hiányosság beláthatatlan következményeire. Arra, hogy a mindennapi életben egyértelműen hasznosítható gyakorlati tudás össze sem hasonlítható azzal az áltudással, amit könyvek tucatjának bemagolása nyújthat.

Ezt a gyakorlati tudást, amely eddig felvilágosult eszmék sokaságát segítette már világra, birtokolták és használták elődeink is. Manapság pedig az ugyanezen tudás szülte akarás, kezdeményezőkészség és vállalkozási kedv segítségével képesek a különböző nemzetek formálni is akár saját sorsukat a világban. M. Taine, a neves gondolkodó is, akinek az erre vonatkozó véleményét a továbbiakban idézni fogom, úgy gondolta, hogy a múltbeli francia oktatási rendszer nagyban hasonlított a mai angliai és amerikai rendszerhez és párhuzamot húzott a közé hogy mennyire megváltozott a francia rendszer napjainkig ehhez képest.

Még abban az esetben is, ha elfogadjuk a klasszikus oktatási rendszerünk azon hátrányait, hogy nagy számú elégedetlen és alkalmatlan embert nevelt ki, vajon az új rendszerben, a számtalanul sok könyv szóról szóra való bemagolása és memorizálása ezt a hiányosságot tényleg orvosolja és segít az átlagos intelligenciaszint valós megemelésében? Sajnos, azt kell mondanom, hogy nem! Hiszen a siker feltételeit azok a tulajdonságok, többek között mint az ítélőképesség, a gyakorlati tapasztalat, a kezdeményezőkészség vagy a jellem, amelyeket könyvekből képtelenség eltanulni. A könyv az elméleti tudás olyan gyűjtő formája, az amellyel való konzultáció hasznos lehet olykor, de az annak szóról szóra történő betanulása már nem igazán tud előnyhöz juttatni.

M. Taine mutatta meg azt, hogy a megfelelő fajta gyakorlati oktatás igenis képes mindennek az orvoslására.

"Gyakorlatban is hasznosítható eszmék, csak az őket természetesen támogató környezetükben jöhetnek létre, a műhelyekben, a bányákban, a bírósági termekben, a dolgozószobákban, az építkezéseken, a kórházakban; olyan eszközök, anyagok és feltételek valamint ügyfelek, munkások környezetében amelyek rámutatnak a felhasznált munkamódszer erősségeire illetve gyengeségeire. Mindezen feltételek mellett figyelheti meg illetve tanulhatja el a tanonc azokat a részleteket amelyek a munkamódszerét gyorsabbá, ügyfélbarátibbá de mindenekelőtt hatékonyabbá tehetik. A francia ifjút legfogékonyabb korában fosztják meg minden ilyen jellegű tapasztalat megszerzési lehetőségétől, amikor hét vagy nyolc éven kereszül kell az iskolapadban rostokolnia, ahelyett, hogy gyakorlati tudását gyarapítaná, emberek és munkaeszközök illetve az ezekkel párosítható munkamódszerek megismerésén keresztül."

"10-ből legalább 9-en fogják így elvesztegetni legfogékonyabb éveiket ezen jelenlegi oktatási rendszerünkben. A végső vizsgáztatásig eljutókra pedig egy olyan vizsga vár amelyben szóról szóra számonkérik tőlük azt a sok könyvnyi száraz szöveget amit betaníttattak velük, amit persze a vizsgáztatás után biztosan el fognak felejteni. A rengeteg, gyakorlathoz nem kötött tudás szakadatlanul elszökik elméjükből. És hiába kapják meg diplomáikat ha ezért, értelmi erejükkel és fogékonyságukkal kellett fizetniük. Ezután munkájukat is csak bizonyos határok között lesznek majd képesek végezni, képtelenül arra, hogy munkamódszereiket felfrissítsék vagy hatékonyabbá tegyék. Egy biztos, hogy a tanulásba fektetett energia egyszer s mindenkorra elveszett és nem fogja magát soha visszafizetni. Angliában és Amerikában, ahol a gyakorlatiasabb oktatást részesítik előnyben sokkal jobb hatásfokkal működik ez a fajta oktatás és nincsenek ilyen jellegű problémáik."

A kiemelkedő pszihológus következésképpen bemutatja az angol-szász és a mi oktatási rendszerünk közötti különbséget. Míg a miénkben a könyvekből való minél több információ betanulása a cél, addig nála sokkal nagyobb hangsúly van fektetve a gyakorlati példákon keresztüli tanulásra. Egy mérnök, pl. egy műhelyben tanul és sohasem az iskolapadban; ez a módszer teszi lehetővé minden egyes diák számára, hogy elérhesse azt a tanultsági szintet amit személyiségének megfelel. Munkás vagy munkafelügyelő vagy akár mérnök is lehet belőle attól függően milyen a munkabeli affinitása. Ez a fajta oktatás, ami inkább a gyakorlatra helyezi a hangsúlyt, sokkal hatékonyabb mai világunkban mint az, amelyik az elméleti tudás, konkrét cél nélküli megszerzését tűzte ki céljául.

"A kórházban, a bányában, a gyárban, az építkezésen vagy az ügyvédi irodában, ahol a tanuló fiatal korában átesik gyakornoki időszakán, egyik szintet sajátítja el a másik után, felkészülvén így a valós munkahely mindennapi kihívásaira. Lehet, hogy gyakornoksága kezdetén átesik egy rövidebb elméleti oktatáson is, de ez csak olyan első lökésnek számít ami után, gyakorlati problémák megfigyelésén és megoldásán keresztül kell tovább haladnia és fejlődnie. Mindezektől függetlenül, akár arra is lehetősége van, hogy külön specializálódott kurzusokra is járjon, az amelyeken begyűjtött műszaki tudás még jobban fogja segíteni elméleti és gyakorlati tudását is azon a munkaterületen amelyet választott. Az ilyen rendszerben a tanuló gyakorlati tudása személyes képességeivel arányosan képes fejlődni méghozzá egy olyan irányban amely jövőbeni feladatainak ellátása szemszögéből biztosan kielégítő lesz. Így láthatjuk, hogy az angol-szász oktatás a fiatal növendékeket a lehető legrövidebb időn belül képes olyan elméleti mind pedig gyakorlati tudásszintre hozni, amely képessé teszi őt a mindennapi, gyakorlati problémák gördülékeny megoldására. Az ilyen oktatás olyan embereket nevel, amelyek nem csak élő könyvek, a végtelen sok tudás visszamondásának képességével felfegyverkezve, hanem olyanokat akik ezt a tudást fel is tudják használni a valós élet valós helyzeteiben. Ők azok, akik már nem csak a gépezet részei, hanem ők maguk a gépezet. Pontosan ezért mondhatjuk azt, hogy Franciaország, ahol generációk hosszú sorai nevelkedtek már fel az ezzel ellentétes, elméleti oktatást előtérbe helyező oktatási rendszerben, egyre jobban meghasonul Kínával - ahol az ország intellektuális képességének nagy százaléka morzsolódik el hiábavalóan."

Végül, a mostani francia oktatási rendszer által nyújtotta képességek és a valós élet által valójában megkövetelt képességek között tátongó szakadékról M. Tairne a következő következtetést vonja le:

"Egyrészt a gyermek-, kamasz- és ifjúkorában, a tanuló oktatása mind jobban arra irányul, hogy elméleti tudását gyarapítsa, annélkül hogy a megszerzett tudás gyakorlati hasznosíthatóságát is megtanulná, másrészt pedig, a vizsgáztatásra és a diplomaszerzésre fektetett túlnyomó hangsúly olyan haszontalan és felesleges szokások elsajátítására ösztönzi a diákot, amelyek csak hátráltatni fogják munkamoráljának és társadalomi kötelezettségérzetének mindennemű fejlődését, így megfosztván őt a józan ész és akarat felhasználása által nyújtotta előnyöktől is. Következésképp, az ezen oktatási rendszer neveletjének való világban megtett első lépései csakis bizonytalanok lehetnek, és az ebből nagy valószínűséggel következő fájdalmas esése után vagy képes lesz ráébredni arra a megtévesztésre amelyre eddigi életét alapozta és felülemelkedik vagy sérüléséből élete végéig sem lesz képes kigyógyulni."(12)

Látszólag, lehet kicsit elkanyarodtunk az eredeti témánktól, ami a tömegek pszihológiájának tárgyalása volt. De ha meg szeretnénk magyarázni azt ahogyan a tömegek viselkednek, rámutatni ezáltal eszméik fő jelenbeli és jövőbeli irányvonalaira, be kell látnunk, hogy oktatásuk és nevelésük módja, igenis mélyen képes mindezeket befolyásolni. A nemzet jelenkori nevelési módszerei alapján nagyjából körvonalazhatjuk azokat az eszméket amelyeket a jövőben a nemzet magáénak fog vallani. Mert a nemzet oktatása és nevelése fogja végső soron meghatározni a nemzet jövőjét. A jelenlegi francia oktatási módszerek pedig egy nagyon sötét és komor jövőképet festenek nemzetünk jövőjéről. Ez a jövőkép olyan tömegeket fest le, amely az egyre növekvő elégedetlenségét csak tehetetlenséggel képes koronázni és amely a problémák megoldását mindig politikusok utópisztikus és fennkölt igéreteiben keresi.
